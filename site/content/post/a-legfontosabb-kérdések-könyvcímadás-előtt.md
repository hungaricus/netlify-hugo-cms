---
title: A legfontosabb kérdések könyvcímadás előtt
date: 2018-06-05T09:56:27.814Z
description: >-
  Milyen szempontokat kell mérlegelni a címadás során? Hogyan lehet kreatív
  kérdésekkel felturbózni a fantáziánkat? Mikor kell megkérdezni mást is a
  tökéletesnek tűnő ötletről? Címadási kisokos.
image: /img/about-reinvest-profits.jpg
---
Mi fogja “torkon ragadni” az olvasót? Mi az, ami miatt, majd leemeli a polcról? Másoknak is tetszik-e az a cím, amit már hónapok óta dédelgetek magamban a könyvemet írva? Hány szavas legyen a tökéletes cím? Kell-e alcímet adni, és ha igen, milyet?

Ilyen és ehhez hasonló kérdések gyötörhetik a könyvük kiadására, nyomdába adására készülő szerzőket. Bizony, az első találkozás egy könyvvel a címen keresztül történik, és sokakat eltántoríthat egy ígéretes kötettől is, ha ügyetlenül, körültekintés nélkül született meg a címe. Könyv Guru ezúttal azokat a szempontokat, legfontosabb kérdéseket veszi számba, amelyeket mindenképpen érdemes megfontolni a címadás során. Minden szempontnak természetesen nem felelhet meg egyszerre a jó cím, de nem is ez a cél, hanem, hogy végül olyan kerüljön a borítóra, ami – a téma, a műfaj és a közönség szempontjából – végül is a lehető legtöbb embert buzdít olvasásra.

\* \* *

A fő szabályok:

### Rövid

A rövid címeket könnyebb leírni, kimondani, URL-ekben használni, Facebookon vagy Twitteren leírni, egyszerűbben lehet elolvasni a borítót digitális felületeken (például a könyvesboltok online felületén, vagy e-könyvboltokban). Ezért érdemes rövid vagy összetett szavakat keresni. Ha mégis hosszabban tudnánk csak megoldani, fontoljuk meg az alcímet.

### Könnyen kiejthető

Gondoljuk végig, hogy a megcélzott közönség számára mennyire könnyen kimondható a cím. Egy bonyolult kifejezés riasztó lehet, és más könyv után nyúlhatnak, de ajánlani is egyszerűbb egy frappáns, jól kimondható címet. De számunkra is nehéz lehet, hogy állandóan javítgatni kell a sajtóban vagy máshol elrontott címünket. Mondjuk ki hangosan a választott szót vagy szavakat, hogy milyen hatást kelt, mennyire könnyű használni.

### Könnyen megjegyezhető

A legtöbbször szóban fog terjedni a könyvünk híre, ezért fontos, hogy könnyen meg is jegyezhető legyen. Kerüljük a bonyolult fogalmakat, frappánsnak tűnő, de kacifántos megfogalmazásokat. Nem árt tudni, hogy az eredeti, alliteráló, ellentmondást rejtő vagy provokáló fordulatokat könnyebb megjegyezni.
